Solomona.
23.
I KOU noho iho ana e ai pu me ke alii, E noonoo pono i na mea imua ou: 
A e kau i ka pahi ma kahi i moni ai, Ke pololi oe. 
Aka, mai iini aku oe i kana mau mea ono; He wahi ni hoopunipuni no ia. 
Mai hooikaika i waiwai ai; E hoole i kou naauao iho. 
E kau anei oe i kou mau maka ma ka mea e ole ana? No ka mea, e hana io no ia mea i mau eheu nona iho; Me he aeto la e lele aku ai i ka lewa. 
Mai ai oe i ka ai a ka mea maka ino; Mai iini aku oe i kana mau mea ono; 
No ka mea, e like me ia i noonoo ai ma kona naau, pela no ia; E ai oe, ea, a e inu oe, wahi ana ia oe, Aka, aole me oe kona naau. 
O ka mamala ai au i moni iho ai e luai hou aku oe; A e lilo wale kau mau olelo oluolu. 
Mai hai aku oe i na pepeiao o ka mea lapuwale; No ka mea, e hoowahawaha oia i ka pololei o kau olelo. 
Mai hooneenee ae oe i na mokuna aina kahiko; Ma na kihapai o ka poe makua ole, mai komo oe. 
No ka mea, o ka lakou Hoola he mana no kona; Nana no e hooponopono iwaena o lakou a me oe. 
E haliu ae i kou naau i ke aoia mai, A me kou mau pepeiao hoi i na olelo e naauao ai. 
Mai waiho oe i ka hooponopono ana i ke keiki; No ka mea, ina e haua oe ia ia me ka laau, aole ia e make. 
E haua oe ia ia me ka laau, A e hoopakele i kona uhane i ka lua. 
E kuu keiki e, ina e naauao kou naau, E hauoli io no ka naau o'u: 
E olioli io ko'u mau puhaka, Ke hai aku kou mau lehelehe i na mea pololei. 
Mai huahua kou naau i ka poe hewa; Aka, e noho mau oe me ka makau ia Iehova a po ka la. 
No ka mea, e hiki io mai no ka hope; A e pio ole ana no kou manaolana. 
E hoolohe mai oe, e ka'u keiki, e hoonaauao iho, E hoopololei i kou naau ma ke ala. 
Mai noho pu oe me ka poe inu waina; Me ka poe hoopalupalu i ko lakou kino iho. 
No ka mea, o ka mea ona a me ka mea pakela ai, e ilihune auanei oia; A no ka palaualelo e komo kekahi i na weluwelu. 
E hoolohe i kou makuakane ka mea nana mai oe; Mai hoowahawaha oe i ka luwahine ana o kou makuwahine. 
E kuai lilo mai i ka oiaio, mai kuai lilo aku; I ka naauao hoi a me ke aoia mai a me ka ike. 
E hauoli nui ka makuakane o ka mea pono; O ka mea i hanau mai uana ke keiki naauao, he olioli no kona. 
E hauoli no kou makuakane a me kou makuwahine, E olioli hoi ka mea nana oe i hanau mai. 
E kuu keiki, e haawi mai ia'u i kou naau, E nana mai hoi kou mau maka i ko'u aoao. 
No ka mea, he auwaha hohonu ka wahine hookamakama, He lua ino hoi ka wahine e. 
Oia ka i hoohalua, me he powa la, Hoonui oia i ka lawehala ana iwaena o na kanaka. 
Ia wai la ka uwe ana? Ia wai la ka poino? Ia wai la ka hakaka? Ia wai la ka nuku wale ana? Ia wai la na palapu loaa wale? Ia wai la na maka ulaula? 
I ka poe e hoomau ana ma ka waina, I ka poe e hele ana e imi i ka waina i kawiliia. 
Mai nana oe i ka waina i kona ulaula ana, I kona aleale ana ma ke kiaha, I kona hu ana a maikai. 
Mahope iho, e nahu mai me he nahesa la, A e pa mai me he moonihoawa la. 
E nana auanei kou maka i na wahine e, A e hai aku kou naau i na mea ino. 
E lilo ana oe me he mea la i moe iho mawaena konu o ka moana, E like hoi me ka mea i hoomoe ia ia iho ma kahi oioi loa o ke kia moku. 
Pepehi mai lakou ia'u, aole au i eha, Hahaua mai lakou ia'u, aole au i ike iho: Ahea la au e ala'i? E imi hou aku no au ia mea. 
