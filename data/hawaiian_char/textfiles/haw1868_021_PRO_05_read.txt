Solomona.
5.
E KUU keiki, e hoolohe mai i ko'u naauao, E haliu mai hoi kou pepeiao i ko'u iko: 
I malama oe i ke aoia mai, E hoopaa hoi kou mau lehelehe i ka ike. 
No ka mea, o na lehelehe o ka wahine hookamakama he meli ia e kulu ana, A ua oi aku ka pahee o kona waha i ko ka aila. 
Aka, na awahia kona hope, e like me ka laau awaawa, Oioi hoi o like me ka pahikaua oi lua. 
Ke iho iho la kona mau wawae i ka make, E pili ana hoi kona mau kapuwai i ka lua, 
I ole oe e noonoo i ke ala o ko ola, He loli wale kona noho ana i ole oe e ike aku. 
Ano la, e na keiki, hoolohe mai ia'u, Mai haliu ae mai ka olelo aku a kuu waha. 
E hooneenee loa aku i kou hele ana mai ona aku, Mai hookokoke aku oe i ka puka o kona hale: 
O haawi oe i kou nani i na mea e, A me kon mau makahiki hoi i ka mea aloha ole: 
O lako hoi na mea e i kou mau mea maikai; A me na hale o ka malihini i kau waiwai; 
A uwe oe i kou hope, I ka pau ana o kou io a me kou kino; 
A e olelo hoi, Auwe ko'u inaina aku i ka ike, A me ka hoowahawaha ana o ko'u naau i ke aoia mai! 
Aole au i hoolohe i ka leo o ka'u mau kumu, Aole hoi i haliu aku ko'u pepeiao i ka poe i ao mai ia'u! 
Mai noho au ma na hewa a pau loa, Mawaena o ke anaina a me ka ahakanaka. 
E ia u oe i ka wai noloko ae o kou punawai, A i na waikahe hoi noloko ae o kou kahawai. 
E hu aku iwaho kou mau lokowai, A kahe na auwai ma na alanui. 
Nau wale iho no lakou, Aole na ka poe malihini pu me oe. 
E hoomaikaiia kou punawai; A e olioli oe me ka wahine o kou wa ui. 
He dia aloha ia a me ka ibeka oluolu; E maona oe i na la a pau i kona waiu, E ana mau oe i kona aloha. 
No ke aha la e ona oe, e kuu keiki, i ka wahine e, A e apo oe i ka wahine a hai ma kou umauma? 
No ka mea, e kau pono ana na maka o Iehova i ka aoao o ke kanaka, E ike ana no hoi i kona mau aoao a pau, 
E puni ka mea hewa i kona hala iho, E heiia hoi oia i ka hei o kona hewa iho. 
E make oia me ke ao ole ia mai; A e hele hewa oia i ka nui o kona naaupo ana. 
