Halelu.
106.
E HALELU aku ia Iehova. E mililani aku ia Iehova, no ka mea ua maikai ia; Ua mau loa hoi kona lokomaikai. 
Owai la ka mea e hai mai i na mea nui a Iehova? A e hoike mai hoi i kona hanohano a pau? 
Pomaikai ka poe malama i ka hoopono, A hana i ka pololei i na manawa a pau. 
E hoomanao mai oe ia'u, e Iehova, Me au e aloha'i i kou poe kanaka; E haawi mai no hoi ia'u i kou hoola ana. 
I ike aku au i ka maikai o kou poe i waeia, I lealea hoi au ma ka lealea ana o kou lahuikanaka, I kaena hoi au ma kou poe hooilina. 
Ua hewa pu no makou me ko makou poe kupuna, Ua lawehala hoi, a ua hana kolohe. 
O ko makou poe kupuna ma Aigupita, Aole lakou i hoomaopopo i kau mau hana mana; Aole hoi lakou i hoomanao i ka nui o kou lokomaikai; A hoonaukiuki aku la ma ke kai, ma ke Kaiula hoi. 
Aka, no kona inoa, hoola mai oia ia lakou, I hoike mai ai oia i kona mana. 
Papa mai la oia i ke Kaiula, a maloo iho la ia; Alakai ae la oia ia lakou ma ka hohonu me he nahelehele la. 
Hoola mai la oia ia lakou mai ka lima mai o ka poe inaina, A hoola panai hoi ia lakou mai ka lima mai o ka enemi. 
Popoi mai la na wai i ko lakou poe enemi; Aole i hookoeia kekahi o lakou. 
Alaila, hooiaio lakou i kana mau olelo, A oli iho la i mau halelu nona. 
Poina koke ia lakou kana mau hana, Aole lakou i kakali i kana ao ana. 
Kuko nui no lakou ma ka waonahele, A hoao lakou i ke Akua, ma ka waoakua. 
Haawi mai la oia ia lakou i ka mea a lakou i noi aku ai; A haawi mai nae i ka hookii iloko o ko lakou uhane. 
Huahua lakou ia Mose ma kahi hoomoana'i, A me Aarona hoi ka haipule a Iehova. 
Wahi ae la ka honua, a moni iho la ia Datana, A poi mai la hoi maluna o ke anaina o Abirama, 
Hoaaia ke ahi ma ko lakou anaina, A pau iho la ka poe hewa i ka lapalapa ahi. 
Hana no lakou i keiki bipi ma Horeba, A kulou hoomana lakou ia kii hooheheeia. 
Hoololi lakou i ko lakou nani I ke ano o ka bipi e ai ana i ka mauu. 
Poina ia lakou ke Akua, ko lakou Hoola, Ka mea i hana i na mea nui ma Aigupita; 
Na mea kupanaha hoi ma ka aina o Hama, Na mea weliweli hoi ma ke Kaiula. 
Alaila, olelo no oia e luku ia lakou, Ina i ku ole o Mose, kona mea i waeia ma ka hakahaka imua ona. E pale aku i kona huhu i ole ia e luku mai. 
A hoowahawaha no hoi lakou i ka aina aloha, Aole hoi i hooiaio i kana olelo. 
Ohumu iho lakou ma ko lakou mau halelewa. Aole hoi i hoolohe i ka leo o Iehova. 
Alaila, hoana ae la oia i kona lima, E hoohina ia lakou ma ka waonahele; 
E hoohina hoi i ka lakou poe mamo mawaena o ko na aina e, A e hooauhee ia lakou maluna o ka honua. 
Hoopili ae la lakou ia Baalapeora, A ai no hoi lakou i na mohai o ka poe i make. 
Hoonaukiuki aku lakou ma ka lakou hana ana; A puka mai la ka mai make iwaena o lakou. 
Alaila ku ae la o Pinehasa iluna, a hoopai iho la, A hookiia ua mai make la. 
Manaoia'e la ia, he pono nona, I kela hanauna, i keia hanauna, a mau loa aku. 
Hoonaukiuki aku lakou ia ia ma na wai o Meriba, A hewa o Mose, no lakou la. 
No ka mea, hookuee lakou i ka manao ana, A olelo pono ole mai la oia ma kona mau lehelehe. 
Aole lakou i luku ae i na lahuikanaka, A Iehova i kauoha mai ai ia lakou. 
Ua huiia no lakou me ko na aina e, A ao mai la lakou i ka lakou mau hana. 
Malama aku no hoi i ko lakou poe akua kii, A lilo ia i pahele na lakou. 
Alaila, mohai aku la lakou i ka lakou poe keikikane, A me ka lakou poe kaikamahine no na daimonio. 
Hookahe ae la lakou i ke koko hala ole, I ke koko hoi o ka lakou poe keikikane, a me ka lakou poe kaikamahine, Na mea a lakou i mohai aku ai i na'kua kii o Kanaana; A hoohaumiaia ka aina i ke koko. 
A haumia no hoi lakou i ka lakou mau hana, A moe kolohe lakou me na mea a lakou i hana'i. 
Nolaila, hoaaia ka inaina o Iehova i kona poe kanaka, A hoopailua mai la oia i kona hooilina iho. 
A haawi ae la ia ia lakou i ka lima o ko na aina e; A noho alii maluna o lakou ka poe inaina mai ia lakou. 
Hookaumaha mai no hoi ko lakou poe enemi ia lakou, A hoohaahaaia mai no hoi malalo iho o ko lakou lima. 
Hoopakele pinepine mai la oia ia lakou; Aka, hoonaukiuki aku lakou ia ia, ma ko lakou manao, A hokii iho la lakou no ko lakou hewa. 
Alaila, ike mai la oia i ko lakou pilikia, Ia ia i lohe ai i ko lakou olo pihe ana. 
A hoomanao mai la oia i kona berita me lakou, A minamina iho la oia, e like me ka nui o kona lokomaikai ana. 
Alaila, haawi mai la oia ia lakou I ke alohaia imua o ka poe a pau i lawe pio ia lakou. 
E hoola mai oe ia makou, e Iehova, e ko makou Akua, E hoiliili mai ia makou, maiwaena mai o ko na aina e, I mililani aku makou i ka inoa hoano, A e hiilani aku hoi ma kou halelu. 
E hoomaikaiia o Iehova, ke Akua o ka Iseraela, Mai kahiko loa mai, a mau loa aku no: E i mai no hoi na kanaka a pau, Amene. E halelu aku ia Iehova. 
