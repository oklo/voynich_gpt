Solomona.
31.
NA olelo a Lemuela ke alii, ka wanana a kona makuwahine i ao mai ai ia ia. 
Heaha, e ka'u keiki? Heaha, e ke keiki a ko'u opu? Heaha hoi, e ke keiki no ko'u hoohiki ana? 
Mai haawi aku i kou ikaika i na wahine, Aole hoi i kou aoao i ka mea e make ai na alii. 
Aole na na'lii, e Lemuela e, Aole na na'lii e inu i ka waina, Aole hoi na ka poe aialo e inu i ka mea ikaika; 
O inu lakou a hoopoina i ke kanawai, A kapae i ka pono o ka poe pilikia. 
E haawi i ka mea ikaika i ka mea e make ana, A i ka waina hoi i ka poe i kaumaha ka naau. 
E inu iho oia a o hoopoina i kona ilihune, Aole hoi e hoomanao hou ae i kona mea kaumaha. 
E oaka oe i kou waha no ka mea kuli, No ka hoopono i na keiki makua ole a pau. 
E oaka oe i kou waha, e hooponopono ma ka pololei, E imi hoi i ka pono no ka poe ilihune a me ka mea nele. 
Owai ka mea i loaa ia ia ka wahine noho pono? He waiwai oia i oi aku i ko na momi. 
Paulele ia ia ka naau o kana kane, Aole e nele oia i ka loaa ole. 
He maikai no kana e hana'i ia ia aole hoi ho hewa, I na la a pau loa o kona ola ana. 
Imi oia i ka huluhipa a me ke olona, Oluolu oia i ka hana me kona mau lima. 
Ua like no ia me na moku kalepa, Mai kahi loihi e mai i loaa'i ia ia kana ai. 
I ka wanaao, ala oia a haawi i ka ai na ko kona hale, A me ka mea e maona ai na kana poe kauwawahine. 
Noonoo oia i ka mahinaai a kuai lilo mai; Me ka hua o kona mau lima, kanu iho no oia i ka malawaina. 
Kaei oia i kona puhaka me ka ikaika, Hooikaika hoi oia i kona mau lima. 
Hoao oia i kona waiwai i maikai ia; Aole i pio kona kukui i ka po. 
O aku kona mau lima ma kahi e kau ai ke olona, Lalau kona mau lima i ka mea milo lope. 
O aku oia i kona mau lima i ka poe nele; Kikoo oia i kona mau lima i ka poe ilihune. 
Aole ona makau e ana ko kona hale; No ka mea, pau ko kona hale i ke komo kapa ulaula. 
Hana oia i na kapa hoalii nona iho; O ke kilika a me ka mea ulaula, oia kona kahiko ana. 
Ua ikeia kana kane ma na ipuka, I kona noho pu ana me na lunakahiko o ka aina. 
Hana oia i ka lole olona maikai, a kuai aku; Haawi oia i na kaei i ka poe kalepa. 
O ka ikaika, a o ka hanohano, oia kona kahiko ana; E hauoli oia i ka manawa mahope aku. 
Oaka oia i kona waha ma ka naauao; A o ke aloha oia ke kanawai o kona alelo. 
Kiai oia i ka hele ana o ko kona hale, A o ka ai no ka palaualelo, aole oia e ai iho. 
Ku ae kana mau keiki a hoomaikai ia ia; O kana kane hoi, mahalo oia ia ia. 
Nui na kaikamahine i hana pono, A ua oi aku oe mamua o lakou a pau. 
He hoopunipuni ke alohaia mai, he mea ole ka maka maikai; O ka wahine hoi i makau ia Iehova, oia ke hiilaniia. 
E haawi aku nana i ka hua o kona mau lima; O kana mau hana, oia ke hiilani ia ia ma na ipuka. 
