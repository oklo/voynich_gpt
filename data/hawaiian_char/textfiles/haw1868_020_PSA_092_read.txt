Halelu.
92.
HE mea maikai ke mililani aku ia Iehova, A e hilinai hoi i kou inoa, e ka Mea kiekie loa; 
E hoike aku i kou lokomaikai i ke kakahiaka, A me kou oiaio i kela po, i keia po, 
Ma ka violaumi a me ke kuolo kani, A ma ka lira kanikani hoi. 
No ka mea, ua hoohauoli mai oe ia'u, e Iehova, i kau hana mana: E olioli no hoi au i na hana a kou mau lima. 
Nani ka nui o kau mau haua, e Iehova! Ua hohonu loa hoi kou mau manao. 
Aole e ike ke kanaka noonoo ole, Aole hoi e hoomaopopo ka lapuwale i keia. 
Kupu mai no ka poe hewa me he mauu la, A pua mai no hoi ka poe hana hewa a pau, I luku mau loa ia mai lakou. 
O oe, e Iehova, o oe ka Mea kiekie mau loa. 
No ka mea, aia hoi! e Iehova, o kou poe enemi, Aia hoi! e pau auanei kou poe enemi i ka make; E hoopuehu wale ia ka poe hana hewa a pau. 
E hookiekie nae oe i ko'u pepeiaohao, e like me ko ka laehaokela; E kahinuia mai no wau i ka aila hou. 
E nana no ko'u mau maka maluna o ko'u poe enemi, A e lohe wale ko'u pepeiao I ke ala ku e ana mai o ka poe hewa ia'u. 
E ulu no ka poe pono e like me ka laau pama; E mahuahua ae no hoi ia, e like me ke kedera ma Lebanona. 
O ka poe i kanuia ma ka hale o Iehova, E ulu no lakou ma na kahua o ko kakou Akua. 
E muo hou no lakou i ko lakou wa elemakule; E puipui no lakou a mo ka pomaikai. 
E hoiko aku, he pololei no o Iehova; O ko'u pohaku ia, aole mea hewa iloko ona. 
