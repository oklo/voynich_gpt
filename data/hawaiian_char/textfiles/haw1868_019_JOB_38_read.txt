Ioba.
38.
A LAILA olelo mai o Iehova ia Ioba mailoko mai o ka puahiohio, i mai la, 
Owai keia e hoopouli ana i ka oleloao, Ma na huaolelo me ka ike ole? 
E kakoo ano i kou puhaka me he kanaka la; No ka mea, e ninau aku au ia oe, a e hoike mai oe ia'u. 
Mahea oe i ko'u hookumu ana i ka honua? E hai mai, ina ua ike oe i ka naauao. 
Na wai la i kau kona mau ana? ua ike ka oe! A owai hoi i kau aku i ke kaula-ana maluna ona? 
Maluna o ke aha i hoonohoia'i kona mau kumu? Na wai la i hoonoho kona pohaku kihi; 
I ka wa i mele pu ai na hoku ao, I hooho olioli ae hoi na keiki a pau a ke Akua? 
Nawai i hoopuni i ke kai me na pani? I kona huaiia mai la e like me ka puka ana ae mailoko mai o ka opu; 
I kuu kau ana i ke ao i kapa nona; A i ka pouli aaki i wahi nona; 
A ua hoopuni aku au nona i kuu mau palena, A ua hoonoho aku i na kaola a me na pani, 
A ua i aku, Maanei oe e hele mai ai, aole aku; Maanei hoi e hoopaleia kou mau nalu kiekie. 
I kou mau la, ua kauoha anei oe i ke kakahiaka, Ua hoike aku oe i ka wanaao i kona wahi; 
I lalau aku ai ia i na welau o ka honua, I hookukeia'i ka poe hewa mai ona aku? 
Hoololi ia ia iho e like me ka wepa no ka hoailona; A ku ae ia mau mea iluna e like me ka lole aahu maikai. 
A ua hooleia ko lakou malamalama mai ka poe hewa aku, A o ka lima o ka mea ikaika ua haki. 
Ua komo anei oe i na kumu o ke kai? A ua hele ae i ka imi ana i ka hohonu? 
Ua weheia anei ia oe na puka o ka make? A ua ike anei oe i na puka o ka malu make? 
Ua hoomaopopo anei oe i ka palahalaha o ka honua? E hai mai, ina ua ike oe ia mea a pau. 
Mahea ke ala kahi e noho ai ka malamalama? A o ka pouli mahea kona wahi? 
I kaikai aku oe ia ia ma kona palena, A i ike aku oe i na ala o kona hale. 
Ua ike anei oe ia, no ka mea, ua hanau oe ia manawa? A no ka mea, ua nui loa kou mau la? 
Ua komo anei oe i na hale ahu o ka hau? A ua ike anei oe i ke ahu ana o ka huahekili, 
Ka mea a'u i malama'i no ka manawa popilikia, No ka la hoouka a me ke kaua? 
Ma ke ala hea i mahele ai ka malamalama? A i huai mai ka makani hikina maluna o ka honua? 
Owai la i mahele i ka auwai no ka huai ana o ka wai, A i ke ala no ka uwila o ka hekili; 
E hooua mai maluna o ka aina kanaka ole; Ma ka waonahele kahi kanaka ole; 
E hoopiha i kahi neoneo, a me kahi nahele hooneoneo ia, E hooulu mai i ka mauu e puka mai ana? 
He makuakane anei ko ka ua? Owai hoi i hoohanau i na kulu hau? 
Noloko mai o ka opu owai i puka mai ai ka waipaa? A o ka haupaa o ka lani, nawai i hoohanau? 
Ua hunaia na wai me he mea la malalo o ka pohaku, A o ka ili o ka hohonu ua hoopaaia. 
E hiki anei ia oe ke hoopaa i na mea paa o na Huhui, A e kala ae paha i na mea paa o Oriona? 
E hiki anei ia oe ke hoopuka mai i Masarota i kona manawa? A e alakai paha i ka Bea nui me kana mau keiki? 
Ua ike anei oe i na kanawai o ka lani? E hiki anei ia oe ke hoopaa i kona alii ana maluna o ka honua? 
E hiki anei ia oe ke hookiekie i kou leo iluna i ke ao, I uhi mai ai na wai nui ia oe? 
E hiki anei ia oe ke hoouna aku i na uwila, a hele aku lakou, A e olelo mai lakou, Eia makou? 
Owai la ka i hoo i ke akamai i ko loko, Owai hoi i haawi i ka naauao no ka naau? 
Owai la ka mea hiki ke helu i na ao ma kona akamai? A o na hue o ka lani, owai ka mea i ninini? 
I ka wa i lilo ai ka lepo i mea paa, A pipili na papaa lepo? 
E hoohalua anei oe i ka mea ai na ka liona? A hoomaona i ka pololi ana o na liona opio, 
I ka wa i moemoe ai lakou iloko o ko lakou mau lua, A noho lakou ma kahi huna, no ka hoohalua ana? 
Owai la ka i hoomakaukau na ke koraka i kana ai, I ka wa i uwe ai kana mau keiki i ke Akua, A ua auwana no ka nele i ka ai? 
