Ioba.
37.
NO keia mea hoi haalulu kuu naau, A nauwe ae mai kona wahi aku. 
E hoolohe pono i ka poha ana o kona leo, A me ka halulu e puka ana mai kona waha mai. 
Malalo o ka lani a pau nana no ia i nou aku, A o kona malamalama i na welau o ka honua. 
Mahope o ia mea, poha mai ka leo; Hoohekili mai ia me kona leo mana; Aole ia e hoopaa ia lakou i loheia'i kona leo. 
Hoohekili kupanaha mai la ke Akua me kona leo; Hana no ia i na mea nui, aole e ike maopopo ia. 
No ka mea, ua i aku ia i ka hau, E kau ma ka honua, A i ka ua liilii, a me ka ua nui o kona ikaika. 
Hoopaa aku ia i ka lima o na kanaka a pau, I ike na kanaka a pau i kana haua. 
A komo na holoholona iloko o na lua, A noho ma ko lakou mau wahi. 
Mai ke kukulu hema i hele mai ka puahiohio, A mai ke kukulu akau ke anu. 
Mai ka hanu o ke Akua i haawiia mai ka wai paa: A o ka palahalaha o na wai, ua hoopaaia. 
O ka wa malie hoi, ua kipaku ia i ke ao: Ua hoohehee kona malamalama i ka ohu: 
A ua hoohuliia'ku ia a puni ma kona manao; I hana aku ai lakou i na mea a pau ana i kauoha mai ai, Ma ke alo o ka honua a puni. 
Ina no ka laau hahau, ina no kona aina, Ina no ke aloha, nana no ia i hoopuka mai. 
E hoolohe mai oe, e Ioba, i keia; E ku malie, a e noonoo i na hana kupanaha a ke Akua. 
Ua ike anei oe i ka hooponopono ana o ke Akua ia lakou, A hoopuka mai i ka malamalama o kona ao? 
Ua ike anei i na kaupaona ana o na ao, I na hana kupanaha o ka mea hemolele i ka ike? 
A pehea hoi i mahana ai kou kapa, I ka wa i hoomalie mai ai oia i ka aina i ka makani kukulu hema? 
E hiki anei ia oe me ia ke hohola aku i ke aouli, He ikaika, e like me ke aniani i hooheheeia? 
E hoike mai oe ia makou i ka mea a makou e olelo aku ai ia ia; Aole makou e olelo aku, no ka pouli. 
E haiia aku anei ia ia, ke olelo aku au? Ina e olelo aku ke kanaka, e aleia auanei oia. 
Ano aole lakou i ike i ka malamalama alohilohi iloko o na ao; A hele ae la ka makani a hoomaemae ia lakou. 
Mai ke kukulu akau ke alohilohi gula i hele mai ai; Aia i ke Akua ka nani weliweli. 
O ka Mea mana, aole e loaa ia kakou ia; Ua hoonui i ka ikaika, a i ka pono, a ua nui hoi i ka lokomaikai; Aole ia e hookaumaha. 
A makau na kanaka ia ia; Aole ia e maliu mai i ka poe naauao a pau. 
