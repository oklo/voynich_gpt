Halelu.
48.
HE nui no Iehova, e hoomaikai nui ia'ku, Iloko o ke kulanakauhale o ko kakou Akua i kona mauna hoano. 
He nani no ke kiekie ana, he mea olioli no ka honua a pau, O Mauna Ziona ma na aoao kukuluakau, ke kulanakauhale o ke Alii nui. 
Iloko o kona mau halealii, I ikeia'i ke Akua he puuhonua. 
No ka mea, aia hoi, ua akoakoa na'lii, Maalo pu ae la lakou. 
Ike iho la lakou a mahalo iho la; I makau lakou, a holo aku la. 
Loohia lakou e ka makau malaila, A me ka eha e like me ko ka wahine haakokohi. 
Me ka makani hikina i wawahi ai oe i na moku o Taresisa. 
E like me ko kakou lohe, pela kakou i ike ai, Ma ke kulanakauhale o Iehova Sabaota, Ma ke kulanakauhale o ko kakou Akua: E hoonoho paa loa ke Akua ia ia a mau loa. Sila. 
Ua noonoo makou i kou lokomaikai, e ke Akua, Iwaena konu o kou luakini. 
E like me kou inoa, e ke Akua, Pela ka hoolea nou a hiki i na welelau o ka honua; Ua piha kou lima akau i ka pono. 
E hauoli o mauna Ziona, E olioli pu na kaikamahine a Iuda, No kou hooponopono ana. 
E kaahele oukou ia Ziona, E hele poai ia ia a puni; E helu i kona mau halekaua. 
E hoomaopopo ko oukou naau i kona mau pakaua; E noonoo hoi i kona mau halealii, I hiki ia oukou ke hai aku i ka hanauna mahope aku. 
No ka mea, o ke Akua nei oia ko kakou Akua i ke ao pau ole; He alakai auanei ia no kakou a i ka make. 
