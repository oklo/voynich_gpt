Kanikau.
3.
O WAU no ke kanaka i ike i ka popilikia, Malalo o ka laau o kona ukinki. 
Ua alakai oia ia'u, a ua lawe mai ia'u iloko o ka pouli, Aole iloko o ka malamalama. 
He oiaio, ua huli ku e mai oia ia'u, Ua huli oia i kona lima e ku e ia'u a pau ka la. 
Ua hoopau oia i ko'u io, a me ko'u ili; Ua uhai oia i ko'u mau iwi. 
Ua kukulu ku e mai oia ia'u, Ua hoopuni mai ia'u i ka awaawa, a me ke kaumaha. 
Ua hoonoho mai oia ia'u ma na wahi pouli, E like me ka poe i make i ka, wa kahiko. 
Ua hoopuni mai oia ia'u i ka pa, i ole au e puka iwaho; Ua hana oia i ko'u kaula keleawe a kaumaha. 
I ka wa a'u e kahea aku ai, a nonoi aku, Pani mai la oia i ka'u pule ana. 
Ua hoopuni mai oia ia'u me na pohaku i kalaiia; Ua hookeekee oia i ko'u mau alanui. 
Ua like oia ia'u me ka bea e hoohalua ana, Me he liona la hoi ma na wahi malu. 
Ua kapae oia i ko'u mau aoao, ua haehae mai ia'u; Ua hoolilo mai oia ia'u i mehameha. 
Ua hoolena oia i kona kakaka, Ua kau oia ia'u me he hoailona la no ka pua. 
Ua hookomo mai oia i kona mau pua iloko o ko'u opu. 
He mea akaaka no wau i ko'u poe kanaka a pau; O ko lakou mele akaaka, a pau ka la. 
Ua hoomaona mai oia ia'u i na mea awaawa, Ua hooona mai oia ia'u i ka laau awahia. 
Ua uhai oia i ko'u mau niho i na iliili, Ua uhi mai oia ia'u i ka lehu. 
Ua kipaku mai oe i ko'u uhane mai ka maiu aku; Poina hoi ia'u ka pomaikai. 
I iho la au, Ua hookiia kuu ikaika, A me ka laua ana o kuu manao, mai Iehova mai; 
E manao ana hoi au i ko'u popilikia a me ko'u eha, I ka laau awaawa, a me ka laau make. 
Ke manao nui nei ko'u uhane ia mea, Me ke kulou iho iloko o'u. 
Ke hoihoi mai nei au i keia iloko o ko'u naau, A nolaila, ua laua kuu manao. 
No ka lokomaikai o Iehova, aole kakou i anaiia; No ka pau ole hoi o kona aloha. 
He hou mai no i na kakahiaka a pau; Ua nui loa no kou oiaio. 
O Iehova no ko'u kuleana, wahi a kuu uhane, Nolaila e lana'i kuu manao ia ia. 
Ua maikai o Iehova i ka poe kakali ia ia, I ka uhane hoi i imi aku ia ia. 
He mea maikai ke lana ka manao, no ka hoolaia mai e Iehova, me ka ekemu ole hoi. 
He mea maikai i ke kanaka ke lawe i ka auamo i kona wa opiopio. 
Ke noho mehameha ia me ka ekemu ole, No ka mea, na ke Akua no i kau ia mea maluna ona. 
Ke waiho hoi ia i kona waha ma ka lepo, Ina paha e loaa ia ia ka laua o ka manao. 
Ke haawi no hoi oia i kona papalina i ka mea nana ia e hahau; Ke hoopihaia oia i ka hoowahawahaia. 
Aole nae e kipaku mau loa aku o ka Haku; 
Ina e hookaumaha mai oia, e aloha mai no ia, E like me ka nui o kona lokomaikai. 
Aole no kona makemake ia e hookaumaha mai ai, A hoeha i na keiki a kanaka. 
E hahi malalo iho o kona mau wawae, I na mea pio a pau o ka honua, 
E hoohuli ae i ka pono o ke kanaka, Mai ka maka ae o ka Mea kiekie, 
E hana kekee i ke kanaka i kona hookolokoloia, Aole i apono mai ka Haku ia mau mea. 
Owai ka mea nana e olelo, a ko no, Ke kauoha ole mai ka Haku? 
Mai ka waha mai o ka Mea kiekie, Aole i puka mai ka hewa, a me ka maikai, 
No ke aha la e ohumu ai ke kanaka e ola ana, O ke kanaka hoi no kona hoopaiia? 
E huli kakou i ke ano o ko kakou mau aoao, E hoao hoi, a e hoi hou aku ia Iehova. 
E hapai kakou i ko kakou mau naau a me na lima, I ke Akua iloko o ka lani. 
Ua hana hewa aku makou, a na kipi, Aole no hoi oe i kala mai. 
Ua uhi mai oia ia makou i ka huhu, a ua hoomaau mai; Ua pepehi mai oe, aole i aloha mai. 
Ua uhi no oe ia oe iho i ke ao, I komo ole aku ai ka pule. 
Ua hoonoho oe ia makou i lepo i kahiliia. A i mea i hoowahawahaia iwaena o na kanaka. 
Ua hamama ku e mai ia makou na waha a pau o ko makou poe enemi. 
Eia no imua o makou, ka makau a me ka lua, O ka lukuia, a me ke anaiia. 
Ke kahe nei na muliwai ma ko'u mau maka, No ke anaiia o ke kaikamahine o ko'u poe kanaka. 
Ko kulu nei no ko'u maka, aole hooki, Aole hoi i hoomaha, 
A nana mai o Iehova, a ike, mai ka lani mai. 
Ke hoeha ko'u maka i ko'u naau, no na kaikamahine a pau o ko'u kulanakauhale. 
Me he manu la i hahai hala ole mai ai ko'u poe enemi ia'u me ka ikaika. 
Ua hooki lakou i ko'u ola ma ka lua, Ua hoolei mai i ka pohaku maluna o'u. 
Kahe ae la na wai maluna o kuu poo, Alaila, olelo iho la au, Ua hookiia mai au. 
Kahea aku la au i kou inoa, o Iehova, Mailoko ae o ka lua hohonu. 
Ua lohe no oe i ko'u leo; Mai huna oe i kou pepeiao, i ko'u hanu ana, a me ko'u kahea ana. 
Hookokoke mai no oe i ka la a'u i kahea aku ai la oe; I mai la hoi oe, Mai makau. 
E ka Haku, ua kokua mai oe ia'u i ka hoopiiia o kuu uhane; Nau no i hoolapanai i ko'u ola. 
E Iehova, ua ike no oe i ko'u hookaumahaia, Nau no e hooponopono i ko'u hihia. 
Ua ike no oe i ko lakou hoomaau ana a pau, A me ko lakou mau manao ku e ia'u a pau. 
E Iehova, ua lohe no oe i ko lakou hoowahawaha ana, A me ko lakou mau manao ku e ia'u a pau: 
I na olelo a ka poe i ala ku e mai ia'u, A me ko lakou imi ku e ia'u a pau ka la. 
E nana i ko lakou noho ana ilalo, a me ko lakou ku ana iluna, owau no ko lakou mele akaaka. 
E hoihoi oe i ka hoopai ana maluna o lakou, e Iehova, E like hoi me ka hana ana a ko lakou mau lima. 
E haawi oe ia lakou i ke kaumaha o ka naau, I kou hoino hoi, ia lakou. 
Me ka huhu oe e hahai aku ai, A e luku aku ia lakou, mailalo aku o na lani o Iehova. 
