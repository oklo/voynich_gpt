Ioba.
9.
A LAILA olelo mai la o Ioba, i mai la, 
Ua ike no au, he oiaio no: A, pehea la e hoaponoia'i ke kanaka imua o ke Akua? 
Ina makemake oia e hoopaapaa me ia, Aole e hiki ke hoapono imua ona i kekahi hapa tausani. 
He akamai ia ma ka naau, a ua nui ka ikaika: Owai la ka mea hoopaakiki ku e ia ia, a ua pomaikai? 
Oia ka mea hoonee aku i na mauna, aole lakou i ike; Ka mea hoohiolo ia lakou ma kona inaina; 
Ka mea hoonaue i ka honua mai kona wahi aku, A haalulu kona mau kukulu; 
Ka mea olelo aku i ka la, aole ia i puka mai, A hoopaa aku hoi ia i na hoku; 
O ka mea wale no nana i hohola na lani, A hele hoi maluna o na ale kiekie o ke kai; 
O ka mea nana i hana o Uresa nui, me Oriona, A me Peleiade, a me ke kukuluhema loa aku; 
O ka mea i hana i na mea nui hiki ole ke huliia; A me na mea kupanaha hiki ole ke heluia. 
Aia hoi, maalo ae ia ma o'u nei, aole au i ike: Hele mai hoi oia, aka, aole au i hoomaopopo ia ia. 
Aia hoi, lawe wale aku no ia, owai la ke pale aku ia ia? Owai la ka mea e olelo aku ia ia, Heaha kau e hana nei? 
I hoopau ole ae ke Akua i kona inaina, Kulou iho na kokua haaheo malalo ona. 
Pehea la hoi wau e olelo aku ai ia ia, A e wae ae i na huaolelo imua ona? 
Ina he pono ko'u, aole au e olelo aku ia ia, E nonoi aku no wau i kuu lunakanawai. 
Ina ua kahea aku au, a ua lohe mai kela; Aole au e hooiaio, na hoolohe mai ia i ko'u leo. 
O ka mea e ulupa mai ia'u me ka ino, A hoonui wale mai ia i ko'u mau palapu. 
Aole ia e ae mai ia'u e hanu i kuu hanu, Aka, hoopiha mai no ia ia'u i na mea awaawa. 
Ina e olelo iho au no ka ikaika, aia hoi, oia ka ikaika: A ina no ka hooponopono ana, Owai la ke hai mai i ka manawa? 
Ina owau e hoapono ia'u iho, hoohewa mai kuu waha ia'u; Ina olelo iho au, Ua hala ole, ina ua hookahuli mai ia ia'u. 
Ina ua hala ole au, aole hoi au e ike i kuu uhane: E hoowahawaha no au i kuu ola. 
Ua hookahi no ia, nolaila e olelo aku au, Ke luku nei no ia i ka mea hala ole a me ka mea hewa. 
Ina e pepehi koke mai ka mea uhau, E akaaka mai no ia i ka eha ana o ka poe hala ole. 
Ua haawiia'ku ka honua iloko o ka lima o ka poe hewa: Ua uhi mai ia i na maka o kona mau lunakanawai; A i ole ia, auhea la, owai la hoi oia? 
Ua oi ka mama o kuu mau la mamua o ka mea holo: Ke holo ae nei lakou, Ke ike ole nei lakou i ka maikai. 
Ua hala aku la lakou e like me na moku holo: E like me ka aeto e lele ana i ka mea ai. 
Ina olelo iho au, e hoopoina no wau i kuu kanikau ana, E waiho aku au i kuu maka kaumaha, a e hooluolu ia'u iho; 
Makau iho la au i kuu mea ehaeha a pau, Ua ike au, aole oe e hoapono mai ia'u, he hala ole. 
Ina ua hewa au, No ke aha la hoi wau e luhi make hewa nei? 
Ina e holoi au ia'u iho i ka wai hau, A e hoomaemae au i kuu mau lima i ka sopa; 
Alaila, e kiola iho oe ia'u iloko o ka lua lepo, A e hoopailua ko'u mau kapa ia'u. 
No ka mea, aole ia he kanaka e like me au, e paio aku ai au ia ia, A halawai maua i ka hookolokolo ana. 
Aole hoi he mea nana e uwao iwaena o maua, I kau mai ai ia i kona lima maluna o maua elua. 
E lawe aku ia i kona kookoo mai o'u aku nei, A mai hooweliweli mai kona makau ia'u. 
Alaila e olelo aku au, aole hoi wau e makau ia ia, Aka, aole pela wau ia'u iho. 
