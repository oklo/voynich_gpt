Ioba.
21.
A OLELO mai la o loba, i mai la, 
E hoolohe pono oukou i ka'u olelo, A o keia ko oukou hooluolu ana. 
E ae mai oukou ia'u e olelo aku ai au, A mahope o kuu olelo, e hoomaewaewa oukou. 
Owau hoi, i ke kanaka anei kuu ulono ana? A ina pela, no ke aha la ka huhu ole o kuu uhane? 
E nana oukou ia'u a e pihoihoi, A e kau oukou i ka lima maluna o ka waha. 
A ina e hoomanao wau, ua weliweli au, A loohia kuu io e ka haalulu. 
No ke aha la e ola ana ka poe hewa, E elemakule ana, e nui ana hoi i ka waiwai? 
O ko lakou hua, ua hookupaaia me lakou imua o ko lakou alo, A o ka lakou poe keiki imua o ko lakou maka. 
Ua maluhia ko lakou mau hale, aohe makau, Aole hoi ka laau hahau o ke Akua maluna o lakou. 
Hapai no ka lakou bipi, aole hoi i hemahema; Hua mai no ka lakou bipiohi, aole i hanau hapa. 
Kuu aku lakou i ka lakou poe kamalii me he kumu hipa la, A lelele no ka lakou poe keiki. 
Hoomaka lakou me ka pahu kani a me ka lira, A olioli lakou i ke kani ana o ka hokiokio. 
Noho lakou i ko lakou mau la me ka pomaikai, A iho koke lakou i ka po. 
A olelo iho lakou i ke Akua, E hele oe mai o makou aku; A o ka ike i kou mau aoao, aohe makou makemake. 
Owai ka Mea mana, i malama ai kakou ia ia? Heaha ka mea e loaa ai, ke nonoi kakou ia ia? 
Aia hoi, aole ma ko lakou lima ko lakou pomaikai: O ke kuka ana o ka poe hewa, ua mamao aku ia ia'u. 
He pinepine i pio ai ke kukui o ka poe hewa, A e hiki koke mai hoi ko lakou make maluna o lakou, A ua hooili mai ia i na eha ma kona inaina. 
Ua like lakou me ka mauu maloo imua o ka makani, E like hoi me ka opala a ka puahiohio i lawe aku. 
Ua hoomau ke Akua i kona hewa no kana poe keiki: Ua uku mai ia ia ia, a e ike auanei oia. 
E ike no kona maka i kona popilikia. E inu no ia i ka huhu o ka Mea mana. 
No ka mea, heaha la kana hana iloko o kona hale mahope ona, I ka manawa e okiia'i mawaena ka huina o kona mau malama? 
K ao mai anei kekahi i ke Akua i ka ike, I ka mea hooponopono i ka poe kiekie? 
Make no kekahi iwaena o kona pomaikai, E noho nanea ana a me ka oluolu. 
Ua piha kona mau aoao i ka momona, Ua mau kona mau iwi i ka lolo. 
A make no kekahi me ka naau ehaeha, Aole ia i hoao i ka lealea. 
E moe pu laua i ka lepo, A e paapu na ilo maluna o laua. 
Aia hoi, ua ike no wau i ko oukou mau noonoo ana, A me ko oukou mau manao a oukou i hoino ai ia'u. 
No ka mea, ke olelo nei oukou, Auhea ka hale o ke alii? Auhea hoi ka uhi o na halelewa o ka poe hewa? 
Aole anei oukou i ninau i ka poe e maalo ae ana ma ke ala? A ike ole anei oukou i ko lakou mau hoailona? 
No ka mea, ua waihoia ka poe hewa no ka la popilikia, A e laweia mai lakou no ka la e inaina ai. 
Owai ka mea e hoike aku i kona aoao imua ona? A owai ka mea e uku aku ia ia i kana mea i hana'i? 
A e laweia aku oia i ka luakupapau, A e kiaiia oia ma ka hale kupapau. 
E kau oluolu maluna ona na papaa lepo o ke awawa, A mahope ona e hahai aku na kanaka a pau, E like me ka poe mamua ona he lehulehu no. 
A pehea la ko oukou hooluolu make hewa ana mai ia'u, A ua hewa ka oukou olelo ana mai? 
