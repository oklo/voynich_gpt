Ioba.
18.
A LAILA olelo aku o Biledada, no Suha, i mai la, 
Ahea la e hoopau oe i na huaolelo? E noonoo, a mahope iho e olelo aku makou. 
No ke aha la e mauaoia makou, e like me ua holoholona, A ua haumia imua o kou mau maka? 
Haehae no oia ia ia iho ma kona huhu: E haaleleia anei ka honua nou? A e hooneeia aku anei ka pohaku mai kona wahi aku? 
O ka malamalama o ka poe hewa e pio ana no ia, Aole hoi e hoomalamalama mai ka lapalapa o kona ahi. 
O ka malamalama he pouli ia iloko o kona halelewa, A o kona kukui me ia, e pio no ia. 
E hoopilikiaia kona hele ikaika, A e hookulaina kona noonoo ana ia ia. 
No ka mea, ua hooheiia oia i ka upena ma kona wawae, A e hele ana no ia maluna o ka pahele. 
E hoopaa ke kipuka ia ia ma ke kuekuewawae, E hanapaa hoi ke pahele ia ia. 
Ua hunaia ma ka lepo ke pahele nona, A me ka upiki nona ma ke ala. 
Ua hooweliweli na mea makau ia ia a puni, A e alualu ia ia ma kona wawae. 
E nawaliwali kona ikaika no ka pololi, A e makaukau ka make ma kona aoao. 
E ai no ia i na apana o kona ili, O ka hanau mua o ka make, e hoopau no ia i kona mau lala. 
E kailiia kona mea i paa ai, mai kona halelewa aku, A e lawe aku no ia ia ia i ke alii weliweli. 
E noho no ia mea iloko o kona halelewa, no ka mea, aohe nona ia; E luluia ka luaipele maluna o kona hale. 
Malalo e maloo kona mau aa, A maluna e okiia'ku kona lala. 
E nalowale kona hoomanaoia mai ka honua aku, Aole inoa nona ma ke alanui. 
E hookuke aku lakou ia ia mai ka malamalama a i ka pouli, A e alualu ia ia mai ka honua aku. 
Aohe ana keiki, aohe hoi mamo mawaena o kona poe kanaka, Aole hoi he mea i koe iloko o kona mau hale. 
O na hanauna mahope e kahaha lakou no kona manawa, A loaa i na kupuna ka makau. 
He oiaio, oia na wahi noho o ka poe hewa, A oia kahi o ka mea ike ole i ke Akua. 
