Ioba.
41.
E HOOPAA anei oe i ka leviatana me ka makau? A e kaomi i kona alelo me ke aho? 
E hiki anei ia oe ke hookomo i ke kaula kaluha i kona ihu? A me ka makau e hoolou i kona iwia? 
E hoomahuahua anei ia i ka nonoi ana ia oe? E olelo anei ia i na mea hooluolu ia oe? 
A hoopaa anei ia i ka berita me oe? E lawe anei oe ia ia i kauwa mau loa? 
E paani pu anei oe me ia me he manu la? E hoopaa anei oe ia ia no kou poe wahine opio? 
E hana anei na makamaka ia ia i mea ahaaina? E mahele anei lakou ia ia iwaena o ka poe kuai? 
E hiki anei ia oe ke hoopiha i kona ili i na mea oi? I kona poo hoi i na o-ia? 
E kau oe i kou lima maluna ona, E hoomanao i ke kaua, a e hooki iho. 
Aia hoi, o ka manao e paa aku ia ia ua make hewa: Aole anei e hina ilalo ka mea e nana aku ana ia ia? 
Aohe mea aa e hoala ia ia: A owai la hoi ka mea e hiki ke ka imua o'u? 
Owai ka i hana mua mai na'u, a e uku aku au? O na mea a pau malalo o ka lani, no'u ia. 
Aole au e huna i kona mau lala, Aole hoi i ka ikaika a me ka nani o kana mea kaua. 
Owai ka mea e wehe ae i ke alo o kona kapa? Owai ka mea e komo iloko o kona mau a palua? 
Owai ka mea e wehe ae i na pani o kona maka? O kona mau niho a puni he mea weliweli ia. 
O kona haaheo, o kona mau palekaua paa no ia, I hoopiliia i ka mea kapili paa. 
Ua pili kekahi i kekahi, Aole e komo ka makani iwaena o lakou. 
Ua pili pu kekahi me kekahi, Ua hui pu ia lakou, aole e hiki ke hookaawaleia'e. 
Ma kona kiha ana alohi mai la ka malamalama, O kona mau maka ua like me na lihilihi o ke kakahiaka. 
Mailoko mai o kona waha hele aku na lapalapa, A lele aku na huna ahi. 
Mailoko mai o kona mau pukaihu puka aku ka mahu, E like me ko ka ipuhao wela, a me ka ipuhao lapalapa. 
Hoa aku kona hanu i na lanahu, A mai kona waha puka aku ka lapalapa. 
Maloko o kona a-i ke noho la ka ikaika, A lelele ka weliweli imua ona. 
O na wahi lewalewa o kona io ua pilipaaia, Ua paa ia ia, aole e hoonaueia. 
O kona naau ua paa, me he pohaku la, A ua paakiki e like me ka pohaku lalo o ka wili. 
I kona ea ana iluna, makau ka poe ikaika; No ka weliweli pihoihoi lakou. 
O ke kau ana o ka pahikaua ia ia aole ia e paa: O ka pahi o, o ka ihe, a me ka pololu. 
Ua manao no ia i ka hao he like ia me ka mauu maloo, A i ke keleawe me he laau popopo la. 
Aole e hiki i ka pua pana ke hooauhee ia ia: O na pohaku o ka maa, ua like ia me ka opala. 
Ua manaoia ka newa e like me ka opala; Ua akaaka no ia i ka naue ana o ka ihe. 
Malalo ona na apana ipu lepo: Hohola aku ia i ka mea oi maluna o ka lepo. 
Hoopohapoha no ia i ka hohonu, me he ipuhao la: Hana no ia i ke kai me he ipu mea hamo la. 
Waiho no ia i ala malamalama mahope ona; Ua manaoia ka hohonu, he poohina. 
Aohe mea like maluna o ka honua, Ka mea i hanaia me ka makau ole. 
Nana mai no ia i na mea kiekie a pau; Oia ke alii maluna o ka poe haaheo a pau. 
