Solomona.
7.
E KUU keiki e, e malama oe i ka'u mau olelo, E waiho pu hoi i ka'u kauoha me oe. 
E malama oe i ka'u kauoha i ola oe, A me ko'u kanawai hoi, e like me ke kii onohi o kou mau maka. 
E hawele oe ia mau mea ma kou mau manamanalima, E kakau hoi ia mau mea ma ka papa o kou naau. 
E i ae oe i ka naauao, O oe no ko'u kaikuwahine; E kapa aku oe i ka ike, he hoalauna: 
I malamaia oe i ka wahine e, I ka malihini hoi i hoomalimali mai me kana olelo. 
No ka mea, ma ka puka o ko'u hale, Ma ko'u puka makani, nana aku la au; 
Ike iho la au iwaena o ka poe noonoo ole, Ike iho la hoi au mawaena o ka poe opiopio, I kekahi kanaka ui manao ole. 
Hele ae la ia ma ke ala e kokoke ana i kona huina, Hele ae la oia ma ke kuamoo e hiki aku ai i kona hale; 
I ke ahiahi, i ka napoo ana o ka la, I ke aumoe, i ka poeleele; 
Aia hoi, halawai pu me ia kekahi wahine, Ua kahiko hookamakama ia; Ua maalea kona naau. 
He walaau kona a me ka hoolohe ole, Aole noho kona mau wawae ma kona hale iho. 
I kekahi wa mawaho oia, I kekahi wa ae ma ke alanui, A hoohalua oia ma na huina a pau.) 
Apo iho la kela ia ia a honi iho la, a Me ka maka hilahila ole, i aku la ia ia, 
He mau mohai aloha ko'u; I keia la no, mohai aku la au i ka'u mea i hoohiki ai 
Nolaila, i hele mai nei au e halawai me oe, E imi hoi ia oe, a ua loaa iho nei. 
Hohola iho la au i ko'u wahi moe me ke kapa, Me ke kapa onionio hoi mai Aigapita mai 
Kopipi iho la au i ko'u wahi moe I ka mura, a me ka aloe, a me ke kinamona. 
Ina kaua i maona i ke aloha a hiki i kakahiaka, E lealea kaua i ke aloha. 
No ka mea, o ke kane, aole ia ma kona hale, Ua hele oia ma kahi loihi e aku. 
Lawe oia i ka eke kala ma kona lima, A piha ka mahina, alaila, e hoi mai oia i kona hale. 
Ua paa kela i ka nui o kana olelo maalea; Ua lilo hoi oia i ka malimali ana o kona mau leheiehe. 
Ukali koke oia mahope ona, E like me ka hele ana o ka bipi i kona wahi e maka ai; E like hoi me ka naaopo i hoopaiia mai ma ka laau kupee; 
A o aku la ka pua i kona ake, E like me ka lele ana o ka manu i ke pahele, Aole ona ike no kona oia ia. 
Ano la, e na keiki, e hoolohe mai ia'u. E maliu mai oukou i ka olelo a ko'u waha. 
Mai huli ae kou naau ma kona aoao; Mai hele hewa oe ma kona alanui. 
No ka mea, manomano ka poe i hina ia ia me ka eha, Na mea ikaika hoi, ua pau ia ia i ka make. 
Ma kona hale ke ala e hiki ai i ka po, E iho ana ilalo i ka make. 
