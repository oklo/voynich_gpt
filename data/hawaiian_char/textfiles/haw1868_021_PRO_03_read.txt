Solomona.
3.
E KUU keiki, mai haalele oe i ko'u kanawai, E waiho hoi i ka'u mau kauoha ma kou naau. 
No ka mea, oia ka mea e nui ai na la a me na makahiki o kou ola ana, A o ka malu hoi e haawiia ia oe. 
I ole e haalele ia oe ka lokomaikai a me ke aloha; E hawele ia mau mea ma kou a-i; E kakau hoi ma ka papa o ka naau. 
Pela e loaa'i ka lokomaikai a me ka ike oiaio, Imua o Iehova a me na kanaka. 
E paulele ia Iehova me kou naau a pau; Mai hilinai hoi ma kou naauao iho. 
Ma kou aoao a pau ia ia no oe e nana aku ai, A nana no e hoopololei i kou hele ana. 
Mai hooakamai oe ma kou manao iho; E makau ia Iehova a e haalele i ka hewa. 
Oia ke ola no kou mau olona, A me ka lolo no kou mau iwi. 
E hoonani ia Iehova ma kou waiwai, A me na hua mua o na mea a pau i loaa'i ia oe: 
Alaila, e hoopihaia kou waihona waiwai a hu, E hu ae kau mau mea kaomi waina i ka waina hou. 
E kuu keiki, mai hoole oe i ke aoia mai e Iehova; Mai pauaho oe i kona hooponopono ana mai. 
No ka mea, o ka mea a Iehova i aloha'i oia kana i paipai mai. Me he makua la i ke keiki ana i makemake ai. 
Pomaikai ke kanaka ke loaa ia ia ka naauao, A o ke kanaka hoi i makaukau i ka ike. 
No ka mea, ua oi aku ka waiwai o ia mea mamua o ke kala, A o ke kuai ana hoi mamua o ke gula. 
Ua maikai oia mamua o na momi; A o na mea a pau au e makemake ai, aole e liko me ia ka maikai. 
Aia ma kona lima akau ka loihi o na la; A ma kona lima hema ka waiwai a me ka hanohano. 
O kona mau aoao he mau aoao oluolu no, Ua pau hoi kona mau alanui i ka maluhia, 
Oia ka laau o ke ola no ka poe e hoopaa ana ia ia, Poinaikai hoi ka mea e apo ana ia ia. 
Ma ke akamuai i hookumu iho ai o Iehova i ka honua; A ma ka ike i kau aku ai i ka lani. 
Ma kona ike hoi i wawahiia'i na wahi hohonu, A ninini mai no na ao i ka ua. 
E kuu keiki e, mai huli e aku kou mau maka; E hoopaa i ka naauao a me ka ike. 
He ola no ia no kou uhane, He hanohano no ia i kou a-i. 
Alaila, e hele makau ole oe ma kou ala, A o kou wawae hoi, aole ia e palaha. 
I kou moe ana, aole oe e makau; E moe iho no oe, a e oluolu kou hiamoe ana. 
Mai weliweli oe i ka mea e makau ai ke hikilele mai, Aole hoi i ka luku ana o ka poe hewa ke hiki mai. 
No ka mea, o Iehova no kou mea e peulele ai, E malama no oia i kou wawae i ole no e heiia. 
Mai aua oe i ka maikai i ka mea e pono ai ia, Ke hiki i kou lima ke hana aku. 
Mai olelo oe i kou hoanoho, O hele oe a hoi mai, apopo e haawi aku au, Ke waiho wale ia mea ia oe. 
Mai imi hala oe i kou hoanoho, No ka mea, ke noho la oia ma ou la me ka maluhia. 
Mai hoopaapaa hala ole oe me ke kanaka, Ina aole oia i hana hewa aku ia oe. 
Mai hoolalike oe me ke kanaka huhu, Mai koho hoi oe i kekahi aoao ona. 
No ka mea, he mea hoopailua ka aia ia Iehova, O ka poe pololei oia kona poe hoakuka. 
O ka hoino o Iehova aia ma ka hale o ka mea hewa, Hoopomaikai oia i kahi noho ai o ka poe pono. 
E hoowahawaha mai oia i ka poe hoowahawaha; E haawi mai oia i ka lokomaikai i ka poe i haahaa ka naau. 
E ili mai ka hanohano no ka poe naauao; O ka hookiekieia mai o ka poe hewa, he mea hilahila ia. 
