Ioba.
40.
OLELO mai hoi o Iehova ia Ioba, i mai la, 
O ka mea hoopaapaa i ka Mea mana, e ao mai anei ia ia ia? O ka mea e ao mai i ke Akua, nana no e ekemu mai. 
Alaila, olelo aku o Ioba ia Iehova, i aku la, 
Aia hoi, ua inoino wau; Heaha ka'u e ekemu aku ai ia oe? E kau aku au i kuu lima maluna o kuu waha. 
Hookahi ka'u olelo ana, aka, aole au e ekemu hou; A elua hoi, aka, aole au e olelo hou aku. 
Alaila olelo mai o Iehova ia Ioba mailoko mai o ka puahiohio, i mai la, 
E kakoo oe ano, me he kanaka la, i kou puhaka: E ninau aku au ia oe, a hoike mai oe ia'u. 
E hoole anei hoi oe i ko'u pono? E hoahewa anei oe ia'u, i hoaponoia'i oe? 
He lima anei kou e like me ko ke Akua? E hiki anei ia oe ke hoohekili me ka leo e like me kona? 
E hoonani oe ano ia oe iho me ka hanohano a me ko kiekie; E hoaalu hoi ia oe iho i ka nani a me ka mahalo. 
E hookuu aku oe i kou huhu ikaika: A nana aku i ka mea kiekie a pau, a hoohaahaa ia ia. 
E nana aku i ka mea haaheo a pau, a e hookulou ia ia; A e hehi iho ilalo i ka poe hewa ma ko lakou wahi. 
E hoonalo pu ia lakou iloko o ka lepo; E uhi i ko lakou maka i ka pouli. 
Alaila e hooia aku au ia oe, E hiki no i kou lima akau ke hoola ia oe iho. 
E nana ano i ka behemo, ka mea a'u i hana'i me oe; Ua ai no ia i ka weuweu e like me ka bipi. 
Aia hoi, ano, o kona ikaika ma kona puhaka, O kona mana hoi ma na wahi paa o kona opu. 
Ua kunini no ia i kona huelo me he laau kedera la, O na olona o kona uha ua ulana pu ia. 
O kona mau iwi me na auka keleawe, O kona mau iwi, ua like me na auka hao. 
Oia ke pookela o na hana a ke Akua! O ka mea nana ia i hana, haawi no ia i pahikaua nana. 
Ua hoohua mai na mauna i ka ai nana, A malaila na holoholona a pau o ke kula i paani ai. 
Moe iho no ia malalo o na laau malu, Maloko o kahi nalo o ka ohe a me ke kiolepo. 
Uhi iho la na laau malu ia ia me ko lakou malu; A puni mai ia ia na wilou o ke kahawai. 
Aia hoi, huai mai ka muliwai, aole ia i holo aku, Noho malie no ia i ka wa i huai mai ai o Ioredane i kona waha. 
Imua o kona mau maka e hopu anei kekahi ia ia? A e hoopuka aku i kona ihu i ka lou? 
