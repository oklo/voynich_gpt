Ioba.
36.
OLELO hou aku la o Elihu, i aku la, 
E ahonui iki mai ia'u, a e hoike aku au ia oe, No ka mea, he wahi olelo ka'u i koe no ke Akua. 
E lawe mai no au i kuu ike mai kahi loihi mai, A e hoapono aku au i kuu mea nana i hana. 
No ka mea, aole e wahahee ka'u olelo; O ka mea hemolele i ka ike, oia me oe. 
Aia hoi, he mana ke Akua, aole ia e hoowahawaha: He mana kona, he ikaika ka naauao. 
Aole ia e hoopomaikai i ka aia: Aka, e haawi no ia i ka pono no na ilihune. 
Aole ia e lawe ae i kona mau maka mai ka poe pono aku; Aia no ia me na'lii maluna o ka nohoalii; A e hoonoho paa no oia ia lakou, i kiekie ai lakou. 
A ina e hoopaaia lakou i na kaulahao, A e hoopaaia lakou i ke kaula o ka popilikia; 
Alaila hoike no ia ia lakou i ka lakou hana, A me ko lakou hewa, no ka mea, ua hana kiekie lakou. 
Wehe ae no ia i ko lakou pepeiao no ke ao ana, A olelo aku e huli mai lakou mai ka hewa mai. 
Ina hoolohe lakou, a malama ia ia, E noho lakou i ko lakou mau la me ka pomaikai, A i ko lakou mau makahiki me ka oluolu. 
Aka, i hoolohe ole lakou, e make lakou i ka pahikaua, A e make lakou iloko o ka naaupo. 
A o ka poe aia ma ka naau, hoiliili lakou i ka inaina: Aole lakou e kahea aku, i ka wa e hoopaa aku ai oia ia lakou. 
E make no lakou i ka wa ui, A ua pau ko lakou ola ana iwaena o ka poe haumia. 
Hoopakele no ia i ka mea hune i kona popilikia, A wehe ae ia i ko lakou pepeiao i ka wa kaumaha. 
A lawe auanei hoi oia ia oe mai kahi pilikia a kahi akea, Ma kahi aohe ona pilikia: A o ka mea e kauia ma kou papaaina, e piha ia i ka momona. 
Aka, i lawe paha oe i ka hewa o ka mea aia, O ka hoohewa, a me ka hoopai e hahai mai. 
No ka mea, no ka huhu, E ao, o lawe aku oia ia oe me ka hahau ana; Alaila aole e hiki i ka panai nui ke hoopakele ia oe. 
E manao anei oia i kou waiwai? Aole! aole ke gula, aole hoi na mea waiwai a pau. 
Mai iini oe i ka po, I ka wa i okiia'i na kanaka mai ko lakou wahi. 
E makaala, mai malama oe i ka hewa: No ka mea, ua koho aku oe i keia mamua o ka popilikia. 
Aia hoi, o ke Akua ke hookiekie ma kona mana, Owai ke ao aku e like me ia? 
Owai la i kuhikuhi aku ia ia i kona aoao? Owai la ke olelo aku, Ua hana oe i ka hewa? 
E hoomanao, e hoonui aku oe i kana hana, Ka mea a na kanaka i ike ai. 
E ike na kanaka a pau ia; E nana ke kanaka mai kahi loihi. 
Aia hoi, he nui ke Akua, aole kakou i ike, A o ka heluna o na makahiki ona, aole e huliia. 
No ka mea, ua hoopii aku ia i na kulu wai; Ninini iho lakou he ua, noloko o kona ohu, 
Ka mea a na naulu i hookulukulu iho ai, A ninini nui maluna o ke kanaka. 
E hoomaopopo anei kekahi i ka hohola ana o na ao? A me ka halulu ana o kona halelewa? 
Aia hoi, hohola aku no ia i kona malamalama maluna ona, A uhi no ia i ka hohonu o ke kai. 
No ka mea, ma o lakou la ke hooponopono nei ia i na kanaka; Ke haawi nei ia i ka ai a nui loa. 
Me na poho lima ke uhi no ia i ka uila, A kauoha aku ia ia i kona wahi e kau ai: 
I kuhikuhi aku ia ia ia i kona mau makamaka; Aia ka ahu ana o ka huhu maluna o ka mea hewa. 
