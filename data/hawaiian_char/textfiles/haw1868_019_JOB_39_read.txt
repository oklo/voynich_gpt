Ioba.
39.
U A ike anei oe i ka wa e hanau ai na kao hihiu o ka pali? Ua malama anei oe i ka hanau ana o na dia? 
E hiki anei ia oe ke helu i na malama o ko lakou koko ana? A ua ike anei oe i ka wa e hanau ai lakou? 
Kulou iho no lakou, hanau mai i ka lakou mau keiki, I ka wa i pau ai ko lakou nahunahu ana. 
Ua ikaika ka lakou poe keiki, Nui ae la lakou, ma ka waonahele; Hele aku lakou aole e hoi hou mai io lakou la. 
Owai la ka i hookuu wale aku i ka hoki hihiu? Owai hoi ka i kala ae i na mea paa o ka hoki hihiu? 
O kona hale ka waonahele a'u i hana'i, A o kahi panoa kona noho ana. 
Akaaka no ia i ka haunaele o ke kulanakauhale, Aole ia e hoolohe i ka wawa o ke kahu holoholona. 
O ka mea i loaa o na mauna, oia kana ai, A imi no ia i na mea uliuli a pau. 
E ae mai anei ka reema e hookauwa nau, E noho no ia ma kou wahi hanai? 
E hiki ia oe ke hoopaa i ka reema ma ke auwaha me kona kaula? E hana anei ia i na awawa me ka oopalau mahope ou? 
E hilinai anei oe ia ia no ka nui o kona ikaika? E waiho anei oe i kau hana ia ia? 
E manao anei oe ia ia i hoihoi mai ia i kau ai. A e hoiliili i kau hua palaoa? 
O ka eheu o ka iana ke hele wikiwiki; He eheu anei a he hulu kona e like me ko ka setoreka? 
No ka mea, waiho no ia i kona hua iloko o ka honua, A hoopumehana ia lakou ma ka lepo, 
A hoopoina no ia e hoopepe auanei ka wawae ia lakou, A o ka holoholona hihiu o ke kula e hehi iho ia lakou. 
Ua hana paakiki aku ia i kana mau keiki, me he mea la aole nana; He make hewa kona luhi, a he makau ole nae. 
Na ke Akua no ia i hoonele i ke akamai, Aole hoi ia i haawi ia ia i ka naauao. 
Aka, i ka wa i hooholo ai oia ia ia iho, Ua akaaka no ia i ka lio a me kona mea hooholo. 
Ua haawi anei oe i ka ikaika no ka lio? Ua hoaahu anei oe i kona a-i i ka hulu haalulu? 
E hiki anei ia oe ke hoolele ia ia e like me ka uhini? A kona hau nui ana, he mea weliweli ia. 
Helu no oia ma ke awawa, a olioli ikaika: Hele aku e halawai me ka mea kaua. 
Ua akaaka no ia i ka makau, aole haalulu; Aole ia e huli ae mai ka pahikaua aku. 
Nakeke ke aapua ia ia, O ka maka o ka ihe a me ka pahi. 
Me ka hau ana a me ka huhu, ua ale no ia i ka aina: Aole ia e ku malie i ka wa e kani ai ka pu. 
I waena o na pu kani, i iho la ia, Ha, ha! A honi aku la ia i ke kaua ma kahi loihi, I ka uwa ana o na luna, a me ka hooho kaua. 
Na kou naauao anei e lele aku ka nisu, Hohola aku no ia i kona mau eheu ma ke kukulu hema? 
Na kau kauoha anei i lele ae iluna ka aeto, A e kau i kona punana ma kahi kiekie? 
Ma ka pali no ia i noho ai a hoomau ai, Maluna o kahi oioi o ka pohaku, a ma kahi paa. 
Malaila mai no ia i imi ai i ka mea pio, A nana ae kona maka i kahi loihi. 
O kana poe keiki, inu lakou i ke koko; A ma kahi o na heana, malaila no oia. 
