Ioba.
31.
U A hana au i berita me kuu mau maka; A no ke aha la au e nana aku ai i ke kaikamahine? 
A heaha ka haawina a ke Akua mai luna mai? Heaha hoi ka hooilina a ka Mea mana mai kahi kiekie mai? 
Aole anei he make no ka poe pono ole? A me ka luku no ka poe hana hewa? 
Aole anei ia i ike i ko'u mau aoao, A i helu hoi i kuu mau kapuwai a pau? 
Ina ua hele au ma ka wahahee, Ina ua lalelale kuu wawae i ka hoopunipuni; 
E kaupaonaia au ma ke kaupaona pono, I ike ai ke Akua i kuu oiaio. 
Ina ua kapae kuu hele ana mai ke ala aku, A ua hele kuu naau mamuli o ko'u mau maka, Ina ua pili ke kina i kuu mau lima; 
Alaila e lulu no au, a na hai e ai; A e uhukiia kuu mea ulu. 
Ina ua hoowalewaleia ko'u naau e ka wahine, Ina ua hoohalua au ma ka puka o ko'u hoalauna; 
Alaila e kaapalaoa ka'u wahine na hai, A e kulou na mea e maluna ona. 
No ka mea, he hewa nui no ia, A he lawehala no ia imua o na lunakanawai. 
No ka mea, he ahi ia e hoopau ana, a i ka make, A e uhuki no ia i ka'u mea loaa a pau. 
Ina ua hoowahawaha au i ka hoopono ana i ka'u kauwakane a me ka'u kauwawahine, Ia lakou i hoopaapaa pu ai me au; 
Heaha ka'u e hana aku ai ke ku mai ke Akua? A ke hookolokolo mai ia, heaha ka'u e olelo aku ai ia ia? 
Aole anei ka mea nana au i hana iloko o ka opu i hana hoi ia ia? I hana hoi oia ia maua iloko o ka opu hookahi? 
Ina ua hoole au i ka makemake o ka poe ilihune, A ua hoonawaliwali i na maka o ka wahinekanemake; 
A ina ua ai au i ka'u wahi ai iki, owau wale no, A i ai ole hoi ka mea makua ole ia mea; 
(No ka mea, mai kuu wa opio mai, ua ulu pu ia me au me he makuakane la, A mai ka opu mai o ko'u makuwahine ua alakai au ia ia:) 
Ina ua ike au i ka mea e make ana i ke kapa ole, A i ka mea ilihune me ka mea uhi ole; 
Ina ua hoomaikai ole kona puhaka ia'u, A ua pumahana ole ia i ka hulu o ka'u poe hipa; 
Ina ua kau aku au i kuu lima maluna o ka mea makua ole, I ka manawa a'u i ike ai i kuu kokua ma ka ipuka: 
Alaila e haule iho kuu lima mai ka poohiwi aku, A e haki kuu lima mai ka iwi poohiwi aku. 
No ka mea, he mea weliweli ia'u ka hoopai ana o ke Akua, A no kona kiekie aole loa au i hoomanawanui. 
Ina ua hoonoho au i ke gula i mea e lana'i kuu manao, Ina olelo aku au i ke gula maikai, Oia kuu mea e palele ai; 
Ina ua olioli au no ka nui o kuu waiwai, A no ka mea nui a kuu lima i loaa'i; 
Ina ua ike au i ka la i kona lilelile ana, A i ka mahina i kona hele aiai ana; 
A ua hoowalewale malu ia ko'u naau, I honi ai kuu lima i kuu waha; 
He hewa no hoi ia i ka lunakanawai; No ka mea, ua hoole aku au i ke Akua maluna. 
Ina ua olioli au i ka make ana o ka mea inaina mai ia'u, A ua hauoli au i ka loaa ana o ka hewa ia ia: 
Aole! aole au i ae aku i kuu waha e hana hewa, Ma ke noi aku i ka hooino maluna o kona uhane. 
Ina i olelo ole mai na kanaka o kuu halelewa, Ina e loaa ia makou kona io! aole makou e maona. 
Aole i moe mawaho ka malihini, Ua wehe ae no au i ko'u puka no ka mea hele. 
Ina ua uhi au i kuu hala e like me ka ke kanaka, I ka huna ana i kuu hewa iloko o kuu poli; 
Alaila e hoohilahilaia au imua o ka aha nui, A na ka wahawaha o na ohana e hooweliweli ia'u, A noho malie no au, a hele ole iwaho o ka puka. 
Ina hoi e hoolohe mai kela ia'u! Eia hoi kuu hoailona, e ekemu mai ka Mea mana ia'u! A e kakau kuu enemi i ka palapala hoopii! 
He oiaio e kau aku au ia mea maluna o ko'u poohiwi, E nakii au ia me he leialii la maluna o'u. 
E hai aku hoi au ia ia i ka heluna o kuu mau kapuwai; Me he alii la, e hookokoke aku au ia ia. 
Ina e uwe kuu aina no'u, A o na auwaha hoi ona e kanikau mai; 
Ina ua ai au i kona hua me ke kala ole, A ua hoomake paha i na haku ona; 
E hoouluia ka laau oioi no ka palaoa, A o ka zizania no ka bale. Ua pau ka olelo a Ioba. 
