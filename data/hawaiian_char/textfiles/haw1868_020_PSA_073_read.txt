Halelu.
73.
O IAIO, he lokomaikai ke Akua ia Iseraela, I ka poe naau maemae. 
A owau nei la, aneane haule ko'u mau wawae; Mai pahee io ko'u mau kapuwai. 
No ka mea, ua huahua au i ka poe naaupo, I kuu ike ana i ka pookeokeo ana o ka poe hewa: 
No ka mea, aohe mea e paa ai i ko lakou make ana; Ua mae ole ko lakou ikaika. 
Aohe o lakou popilikia e like me na kanaka e ae; Aole lilo lakou e like me na kanaka e ae, i ka lauwiliia. 
Nolaila i hoopuni ai ka haaheo ia lakou me he kaula hao la; A o ke kolohe ka i uhi mai ia lakou me he kapa komo la. 
Ua puka ko lakou mau maka i ka momona; A oi aku ko lakou waiwai, mamua o ko ka naau makemake. 
Ua henehene lakou, a ua kamailio hewa: No ka hooluhi hewa ana, ua olelo hookiekie lakou: 
Ua hooku e lakou i ko lakou waha i ka lani, A ua holoholo ko lakou alelo ma ka honua. 
Nolaila i hoi ai kona poe kanaka ilaila; A ua kowiia na wai o ke kiaha piha no lakou. 
A olelo lakou, Pehea la e ike ai ke Akua? He ike anei hoi ko loko o ka Mea kiekie loa? 
Eia hoi, oia ka poe aia e maluhia ana ma ke ao nei; Ua mahuahua ko lakou waiwai ana. 
Oiaio, hoomaemae mea ole au i kuu naau; Ua holoi hoi au i kuu mau lima me ka pono: 
No ka mea, ua lauwiliia au a po ka la; A ua hahauia mai au i na kakahiaka a pau. 
Ina e i iho au, E olelo aku wau peneia: Eia hoi, e kumakaia paha au i ka hanauna o kau poe keiki. 
A, i kuu noonoo ana e ike ia mea, He hana luhi no ia no'u; 
A komo aku au i kahi hoano o ke Akua, Alaila maopopo ia'u ko lakou hope. 
Oiaio, ua hooku oe ia lakou ma na wahi paheehee, Ua hoohaule iho oe ia lakou ilalo i ka hoopaiia'na. 
Ua hookae koke ia lakou me he imo ana la o ka maka! Ua hoopau loa ia hoi lakou i na mea makau. 
Me he moe la i ke ala ana'e o kekahi; Pela, e ka Haku, i kou ala ana, e hoowahawaha ai oe i ko lakou ano. 
No ka mea, ua pono ole ko'u naau, A walania ae la ko'u mau puupaa. 
A ua naaupo hoi au, me ka ike ole; Ua like au me ka holoholona imua ou. 
Aka, ke noho mau nei no hoi au me oe; Ua paa mai oe ia'u ma kuu lima akau. 
E alakai no oe ia'u ma kau oleloao, A mahope aku, e hookipa ia'u i ka nani. 
Owai la ko'u ma ka lani? Aohe hoi mea ma ka honua nei a'u e makemake nei mamua ou. 
Ke maule nei ko'u kino a me ko'u naau, Aka, o ke Akua ka ikaika o ko'u naau; A me ko'u kuleana a mau loa. 
No ka mea, aia hoi, o ka poe mamao e ia oe, e make lakou; E luku mai hoi oe i ka poe a pau e hele moekolohe ana mai ou aku la. 
Aka, he pono no'u e hookokoke aku i ke Akua; Ua hilinai aku au i ka Haku, ia Iehova, I hai aku ai au i kau hana a pau. 
