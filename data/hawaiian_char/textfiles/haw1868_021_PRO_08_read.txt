Solomona.
8.
A OLE anei i hea mai ka naauao? Aole anei i pane mai ka ike i kona leo? 
Maluna o na wahi kiekie, ma ke ala, Ma kahi o na alanui, ku ae la oia. 
Ma na ipuka, ma ke alo o ke kulanakauhale, Ma na wahi e komo ai, kahea mai la oia. 
Ke hea aku nei au ia oukou, e na kanaka; O ko'u leo hoi i na keiki a kanaka. 
E na mea ike ole, e ike oukou i ke akamai; E hoonaauao hoi oukou, e ka poe naaupo. 
E hoolohe mai, no ka mea, e hai ana au i na mea maikai; O ka oaka ana hoi o ko'u mau lehelehe ma na mea pono ia. 
No ka mea, e hoike mai kuu waha i ka oiaio; He mea hoopailua ka hewa i ko'u mau lehelehe. 
Ma ka pono na olelo a pau a ko'u waha; Aole wahahee, aohe mea kekee malaila. 
Pau loa no ia i ka pololei i ka mea naauao, Ua kupono hoi i ka poe i loaa ka ike. 
E koho oukou i ke aoia mai, aole ke kala, A me ka ike hoi mamua o ke gula maikai. 
No ka mea, ua maikai ka naauao mamua o na momi; A o na mea i makemakeia a pau, aole i like me ia. 
Owau hoi, o ka naauao, ke pili nei i ke akamai, Ua loaa ia'u ka ike i na mea e naauao ai. 
O ka makau ia Iehova, oia ke inaina aku i ka hewa; O ka haaheo, o ka hookiekie, o ka aoao ino, O ka waha aaka, oia ka'u i hoowahawaha aku ai. 
Ia'u ka ike a me ke akamai; Owau no ka noonoo, ia'u hoi ka ikaika. 
Ma o'u nei no e nohoalii ai na alii, A e kau aku ai no hoi na kaukaualii i ke kanawai pono. 
Ma o'u nei no hoi e hoomalu ai na kiaaina, A me na'lii, a me na lunakanawai a pau o ka honua. 
He aloha ko'u i ka poe e aloha mai ia'u; O ka poe imi pono mai, o lakou ke loaa ia'u. 
Me au ka waiwai a me ka hanohano; O ka waiwai e mau ana hoi a me ka pono. 
Ua maikai ko'u hua mamua o ke gula a me ke gula maikai; He mea kohoia hoi ka waiwai ma o'u nei mamua o ke kala. 
Ma ke ala o ka pono ka'u e alakai ai, Mawaena hoi o na alanui o ka hoopono: 
I hooili au i ka waiwai no ka poe aloha mai ia'u, A e hoopiha au i ko lakou waihona waiwai. 
Na Iehova no wau i kinohou o kona noho ana, Mamua o kana hana ana i ka wa kahiko. 
Mai ka po mai ua hoonohoia au, Mai kinohi mai, mamua hoi o ka honua. 
I ka wa i ole ai na wahi hohonu, ua hanau no au, I wa i ole ai na puuawai i piha i ka wai. 
Mamua o ka hoonoho ana i na mauna, Mamua o na kuahiwi ua hanau au: 
Aole hoi oia i hana i ka honua a me na kula, A me kahi huna lepo iki o ka honua. 
I kona hohola ana i ka lani, owau no kekahi malaila, I kona kau ana i ke kanawai maluna o ka hohonu; 
I kona hoolewalewa ana i na ao maluna, I kona hoonoho ana i na punawai o ka hohonu; 
I kona kau ana i ke kanawai no ka moana, I ole e hu wale aku na kai mamua ona; I kona hookumu paa ana i ka honua: 
Alaila, owau pu kekahi me ia me he keiki hiwahiwa la; O kona olioli no au i kela la i keia la, E hauoli mau ana hoi imua o kona alo; 
E hauoli ana i na wahi i noho ai na kanaka o ka honua ona; O ko'u olioli nui hoi, aia me na keiki a kanaka. 
Ano la, e na keiki, e hoolohe mai ia'u; Pomaikai ka poe i malama mai i ko'u aoao. 
E hoolohe mai i ke ao ana a e hoomanao iho, Mai pale ae oukou. 
Pomaikai ke kanaka ke lohe mai i ka'u, He kiai hoi oia, i ko'u mau puka i kela la i keia la, Ke kakali hoi oia ma na kia o ko'u mau puka. 
No ka mea, o ka mea o'u i loaa ai, ua loaa ia ia ke ola, E loaa hoi ia ia ka lokomaikaiia mai e Iehova. 
Aka, o ka mea i hana ino mai ia'u, ua pepehi oia i kona uhane iho; O ka poe inaina mai ia'u oia ka i koho i ka make. 
