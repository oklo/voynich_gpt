Solomona.
2.
E KUU keiki, ina e lawe oe i ka'u mau olelo, A e waiho pu me oe i ko'u kanawai; 
E haliu mai kou pepeiao i ka naauao, A e huli kou naau i ka ike; 
Ina paha e hea aku oe i ka ike, A e o aku kou leo i ka naauao; 
Ina e imi aku oe ia ia me he kala la, A e huli hoi ia ia me he waiwai huna la; 
Alaila, e ike oe i ka makau ia Iehova, A e loaa ia oe ka ike i ke Akua. 
No ka mea, na Iehova e haawi mai i ka naauao; Mai kona waha mai ka ike a me ka noiau. 
Hoano e oia i ke ola no ka poe pono; He paku ia no ka poe hele pololei; 
E malama i na ala o ka mea hoopono, E kiai hoi i ka aoao o kona poe haipule. 
Alaila, e ike oe i ka pono a me ka hoopono, A me ka pololei a me na aoao maikai a pau. 
No ka mea, e komo ka naauao iloko o kou naau, E ono hoi ka ike i kou uhane. 
Na ke akamai oe e malama aku, O ka noiau hoi ke kiai ia oe, 
E hoopakele ia oe mai ka aoao hewa aku, Mai ke kanaka hoi i wahahee ka olelo: 
Haalele lakou i ka aoao pololei, I hele ai hoi ma na ala o ka pouli. 
Olioli lakou ke hana hewa, Hauoli hoi lakou i ka ino o ka mea aia. 
O lakou ke hookekee i ko lakou hele ana, Kekee wale hoi ma ko lakou aoao: 
I hoopakeleia oe i ka wahine e, I ka wahine malihini i hoomalimali ka olelo. 
Oia ka i haalele i ke alakai o kona wa opiopio, A hoopoina hoi i ka berita o kona Akua. 
No ka mea, e hina ana kona hale ilalo i ka make, A o kona mau ala hoi ma kahi o ka poe make. 
O ka poe a pau e komo aku io na la, aole e hoi hou mai, Aole hoi e hiki aku lakou i ke ala o ke ola. 
I hele oe ma ke ala o ka poe pono, I malama hoi oe i ka aoao o ka poe pololei. 
No ka mea, e noho paa ka poe maikai ma ka aina, A e mau no malaila ka poe pololei. 
Aka, e okiia ana ka poe hewa mailoko aku o ka aina, A e uhukiia hoi ka poe lawehala malaila aku. 
