Solomona.
25.
EIA no hoi na olelo akamai a Solomona, na na kanaka o Hezekia ke alii o ka Iuda i kakau hou iho. 
He mea nani i ke Akua ke huna i kekahi mea; He mea nani hoi i na'lii ke imi aku. 
O ka lani he kiekie, o ka honua he hohonu, A o ka naau o na alii, he mau mea ike ole ia. 
E hookaawale aku i ka lepo o ke kala, A e puka mai kekahi ipu no ka mea hoohehee. 
E hookaawale aku i ka mea hewa mai ke alo aku o ke alii, A e paa iho no kona nohoalii ma ka pono. 
Mai hookiekie ae imua o ke alii, A ma kahi o ka poe koikoi mai ku ae oe. 
No ka mea, he maikai ke olelo mai ia oe, e pii mai oe ia nei, Mamua o kou hoohaahaaia mai imua o ke alii, Ka mea a kou mau maka i nana aku ai. 
Mai hiki wawe aku oe i ka hakaka, No ka mea, heaha kau e hana'i mahope aku, Ke hoohilahila mai kou hoanoho ia oe? 
Me kou hoanoho oe e hoopaapaa aku ai, Mai hoike aku i ka mea ia hai; 
O henehene mai ia oe ka mea lohe, Aole e pau ka olelo ino mai nou. 
O na ohia gula ma na kii kala, Oia ka huaolelo i oleloia i ka wa pono. 
He apo pepeiao gula, a he mea gula maemae e nani ai, Oia ka hoonaauao ana i ka pepeiao hoolohe. 
E like me ke anu o ka hau i ka wa e ohi ai, Pela ka elele oiaio i ka mea nana ia e hoounauna aku; Hooluolu oia i ka uhane o kona mau haku. 
O na ao a me ka makani ua ole, Oia ke kanaka e haanui ana no ka makana hoopunipuni. 
Ma ka hoomanawanui i hoohuliia ai ke alii, O ke elelo akahai ke uhai aku i ka iwi. 
Ua loaa anei ia oe ka meli? e ai iho e like me ka pono nou, O hookuku oe ia mea a e luai aku ia. 
Ua oki kou wawae i ka hele i ka hale o kou hoanoho, O luhi oia ia oe a e inaina mai no hoi. 
O ka hamare a me ka pahikaua a me ka pua oioi, Oia ke kanaka hoike wahahee no kona hoanoho. 
O ka niho i haiia, o ka wawae okupe, Oia ka paulele ana i ka mea lohe ole i ka wa popilikia. 
O ka mea lawe aku i ke kapa i ka wa anu, A o ka vinega hoi ma ka paakai, Oia ke mele aku i ke mele i ka mea naau kaumaha. 
Ina pololi kou enemi, e haawi aku ia ia i ka ai, Ina i makewai ia, e hoohainu ia ia i ka wai; 
Pela no oe e kau aku ai i na nanahu wela maluna o kona poo, A na Iehova oe e uku mai. 
O ka makani akau, pale aku ia i ka ua, A o ka maka huhu hoi i ke elelo akiaki. 
E aho ka noho ana ma kahi kihi oluna o ka hale, Aole me ka wahine nuku wale ma ka hale kanaka. 
O ka wai huihui i ka mea makewai la, Oia ka olelo hooluolu mai ka aina loihi e mai. 
He punawai lepolepo, a he waipuna pilopilo, Oia ka mea pono e haule ana imua o ka mea hewa. 
O ka ai ana i ka meli a nui, aole ia he maikai, Pela hoi ka imi ana i ke kaulana nui loa. 
O ke kulanakauhale hiolo, aohe pa, Oia ke kanaka hoomalu ole i kona uhane iho. 
