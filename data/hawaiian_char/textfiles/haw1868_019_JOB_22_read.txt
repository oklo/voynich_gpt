Ioba.
22.
A LAILA olelo aku o Elipaza, i aku la, 
E hiki anei i ke kanaka, ke hoopomaikai i ke Akua, E like me ka mea naauao, e hoopomaikai ia ia iho? 
He mea oluolu anei ke pono oe i ka Mea mana? A e waiwai anei oia ke hoohemolele oe i kou mau aoao? 
No ka makau ia oe, e hoopaapaa mai anei ia ia oe? E hele mai anei ia me oe ma ka hooponopono ana? 
Aole anei he nui kou hewa? A ua hope ole kou mau hala? 
No ka mea, ua hoopanai wale oe i kou hoahanau, A ua lawe oe i na aahu o ka poe kapa ole. 
Aole oe i haawi i ka wai i ka mea nawaliwali, A ua ana oe i ka berena i ka mea pololi. 
Aka, o ke kanaka ikaika, nona ka honua; A noho iho la ka mea koikoi ilaila. 
Ua hoihoi nele aku oe i na wahinekanemake, A ua paopaoia na lima o na mea makua ole. 
Nolaila ua puni oe i na pahele, A o ka makau wale ke hooweliweli mai nei ia oe; 
A o ka pouli paha au i ike ole ai; A he nui loa ka wai e halana ana maluna ou. 
Aole anei ke Akua ma ka lani kiekie? Aia hoi, ke poo o na hoku, ua kiekie lakou. 
A i mai la oe, Pehea la ke Akua e ike ai? E hiki anei ia ke hooponopono mawaena mai o ke ao pouli? 
O na ao naulu ka uhi nona, i ike ole ai ia, A hele no ia ma ka poai o ka lani. 
Ua noonoo pono anei oe i ka aoao kahiko, Kahi a ka poe hewa i hele ai? 
Ka poe i noopauia mamua o ka manawa, Ua nininiia ke kaiakahinalii maluna o ko lakou kahua; 
Ka poe i olelo aku i ke Akua, E hele mai o makou aku; A heaha ka ka Mea mana e hana mai ai no lakou? 
Ua hoopiha no nae ia i ko lakou mau hale i ka waiwai; Aka. o ka manao o ka poe hewa ua mamao loa aku ia ia'u. 
Ua ike no ka poe pono ia, a olioli, A akaaka ka poe hala ole ia lakou. 
Ina paha ua lukuia ko makou poe enemi, A ua hoopauia ka waiwai nui o lakou i ke ahi. 
E hookuikahi ae me ia ano, a e pomaikai; Pela no e hiki mai ai ka pomaikai ia oe. 
Ke koi aku nei au ia oe, E lawe oe i ke kanawai mai kona waha mai, A e waiho oe i kana mau olelo iloko o kou naau. 
Ina e hoi hou oe i ka Mea mana, e kukuluia oe, E hoomamao loa aku oe i ka hewa mai kou mau halelewa aku. 
A e hoolei aku oe i kou houlunlu ana i ke gula i ka lepo, A i ke gula Opira hoi i na pohaku o na kahawai 
A o ka Mea mana kou gula, A me ke kala o na waiwai nou. 
No ka mea, alaila e hauoli oe i ka Mea mana, A e hoala ae i kou maka i ke Akua. 
E pule aku no oe ia ia, a e hoolohe mai ia ia oe, A e hooko aku oe i na mea au i hoohiki ai. 
A e noonoo oe i kahi mea, a e hoopaaia oia nou; A e alohi mai ka malamalama maluna o kou mau ala. 
A e hoohaahaaia lakou, alaila e olelo oe, He kiekie; A e hoola mai no ia i ka mea i kulou na maka. 
E hoopakele no ia i ka mea lawe hala; A e hoopakeleia oia ma ka maemae o kou mau lima. 
