Ioba.
34.
A OLELO aku o Elihu, i aku la, 
E hoolohe mai oukou ia'u, e ka poe akamai, E haliu mai i ka pepeiao ia'u, e ka poe ike: 
No ka mea, ke hoao nei ka pepeiao i na olelo, E like me ke kileo i hoao i ka ai. 
E hoao kakou i ka hooponopono no kakou iho; E ike kakou iwaena o kakou i ka mea maikai. 
No ka mea, ua i mai o Ioba, Ua pono wau: A ua lawe aku ke Akua i kuu hoaponoia. 
E hoopunipuni anei au i kuu pono? O kuu eha me ka hala ole, aole e hoolaia. 
Owai ke kanaka e like me Ioba; Ka mea inu i ka olelo hoino me he wai la, 
Ka mea e hele pu ana me ka poe e hana ana i ka hewa, E hele ana hoi me na kanaka aia? 
No ka mea, ua i mai ia, Aohe o ke kanaka mea e pono ai, I kona launa pu ana me ke Akua. 
Nolaila e hoolohe ia'u, e na kanaka naauao; Aole ke Akua e hana i ka hewa; Aole hoi ka Mea mana i ka pono ole: 
No ka mea, ma ka hana a ke kanaka e ukuia mai ai oia, A e loaa i kela kanaka keia kanaka e like me kona aoao. 
He oiaio no, aole ke Akua e hana i ka hewa, Aole hoi ka Mea mana e hookahuli i ka pono. 
Owai ka i haawi ia ia i ka honua? A owai ka i hoonoho i ko ke ao nei a pau? 
Ina e kau ia i kona naau maluna o ke kanaka, A e lawe aku ia i kona uhane a me kona ea io na la; 
E make pu auanei na io a pau, A e hoi hou aku ke kanaka i ka lepo. 
A ina he naauao kou, e hoolohe mai i keia; E haliu mai i ka leo o ka'u olelo. 
E alii anei ka mea hoowahawaha i ka pono? A e hoahewa anei oe i ka mea pono loa? 
He pono anei e olelo i ke alii, He hewa kou? A i na'lii, He pono ole oukou? 
Pehea hoi ka mea maliu ole mai i ko na'lii, Aole hoi ia i manao i ka mea waiwai mamua o ka ilihune? No ka mea, o lakou, a pau ka hana a kona lima. 
E make koke no lakou, Iwaena o ka po e haalulu na kanaka, a e nalo aku; A e laweia'ku ka poe ikaika, me ka lima ole. 
No ka mea, aia no kona mau maka maluna o na aoao o ke kanaka, A ua nana no i kona mau kapuwai a pau. 
Aohe pouli, aohe malu make, Kahi e pee ai ka poe e hana ana i ka hewa. 
No ka mea, aole ia e noonoo nui i ka ke kanaka, E kai aku ia ia imua o ke Akua ma ka hookolokolo ana. 
E ulupa oia i na'lii me ka noonoo ole, A e hooku i na mea e ae ma ko lakou hakahaka. 
Nolaila, ua ike no ia i ka lakou mau hana, A e hookahuli oia ia lakou i ka po, a e hehiia lakou ilalo. 
Hoopai no ia ia lakou, no ka mea, ua hewa lakou, Ma kahi o ka poe e nana mai ana; 
No ka mea, ua huli ae lakou mai ona aku la, Aole lakou i noonoo i kona mau aoao a pau. 
Nolaila, e hele ka uwe ana o ka mea hune io na la, A ua hoolohe ia i ka uwe ana o ka poe i hooluhiia. 
A haawi mai ia i ka maha, owai hoi ke hoopilikia mai? A huna oia i kona maka, owai ke ike aku ia ia? Pela no ka lahuikanaka a me ke kanaka hookahi: 
I alii ole ai ke kanaka aia, O hihia auanei na kanaka. 
He pono no e olelo aku oe i ke Akua, Ua hoopaiia wau, aole au e hana hewa hou aku. 
O ka mea a'u i ike ole ai kau e ao mai ai ia'u; Ina ua hana au i ka hewa, aole au e hana hou. 
Ma kou manao anei kana e uku mai ai, no kou hoole ana, Nau no e koho, aole na'u? Nolaila o ka mea au i ike ai, e olelo mai oe. 
O na kanaka naauao e olelo mai ia'u, A me ke kanaka akamai e hoolohe mai ia'u. 
Ua olelo mai o Ioba me ka ike ole, A o kana mau olelo, aole me ka naauao. 
O kuu makemake, e hoaoia o Ioba a i ka hopena, No kana mau olelo e like me ka na kanaka hewa. 
No ka mea, ua hookui aku ia i ka lawehala me kona hewa, Iwaena o kakou ua pai i kona lima, A ua hoonui i kana mau olelo ku e i ke Akua. 
